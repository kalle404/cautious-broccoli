
<h1 class="sectionedit1" id="triaazi_maeaeramine">Triaaži määramine</h1>
<div class="level1">

<p>
Mõiste „triaaž“ pärineb prantsuse sõjameditsiinist ja tähendab valikut, eraldamist, sorteerimist (inglise keeles kasutatakse ka sõna sorting).
</p>

<p>
Triaaž on vigastuste hindamine ja kannatanute jagamine nelja triaažigruppi eesmärgiga päästa võimalikult palju patsiente, sorteerides esmalt kannatanute hulgast välja kõige raskemini vigastatud isikud. Triaaži läbiviiv meedik peab alati patsientide hulka suhestama meditsiiniliste ja logistiliste ressurssidega (transpordimahud, haiglamahud).
</p>

<p>
<a href="/docuwiki/doku.php?id=parameedik:sanitar:moisted#triaazh" class="wikilink2" title="parameedik:sanitar:moisted" rel="nofollow">Triaaž</a>
 on väga dünaamiline süsteem, s.t patsiendid läbivad sageli mitu triaažietappi (näide: pneumotooraks (õhkrind) grupp I – ravi (drenaaž) – grupp II või III).
</p>

<p>
Optimaalse tööprotsessi saavutamiseks on triaaž ülioluline. Triaaži (vähemalt selle teist etappi) peaksid võimaluse korral läbi viima kogenud erakorralise meditsiini arstid või anestesioloogid, kuna tegemist on meditsiiniliste ja eetiliste piiride ääremail asuva ülesandega.
</p>

<p>
Rohkete kannatanutega õnnetused loovad suured käärid olemasoleva meditsiinilise ressursi ja abivajajate vahel. Suure kannatanute arvuga sündmust (Mass Casulty Incident – MCI) võib defineerida Eestis (mandriosal) kui olustikku, kus on ühel ajal rohkem kui 5 kannatanut, mis koormab küll meditsiinilist ressurssi, kuid ei muutu sellele ülekoormavaks. Suurõnnetus (MCE) on sündmus, kus patsiente on enam kui 20, mis koormab kohaliku tervishoiusüsteemi üle.
</p>

<p>
Eksisteerivad mitmed väärkujutlused katastroofivõimekusest.
</p>
<ul>
<li class="level1 node"><div class="li"> Planeerijate ning ametnike sagedane arvamus sellest, mis nende arvates suurõnnetustel toimub on:</div>
<ul>
<li class="level2"><div class="li"> sündmuskoha struktuuri kiire loomine ühise staabi/juhtgrupi alluvuses,</div>
</li>
<li class="level2"><div class="li"> sündmuskohalt patsientide koordineeritud transport vastuvõtvatesse haiglatesse,</div>
</li>
<li class="level2"><div class="li"> esmaabi osutavad erakorralise meditsiini tehnikud.</div>
</li>
</ul>
</li>
<li class="level1 node"><div class="li"> <strong>Reaalsuses</strong> toimub aga järgnev (suurõnnetuste kokkuvõtete järgi):</div>
<ul>
<li class="level2"><div class="li"> sündmuskoha struktuuri ühine staap/juhtgrupp luuakse hilja, kui üldse,</div>
</li>
<li class="level2"><div class="li"> esmaabi osutajateks sündmuskohal on kannatanud ise ning kõrvalseisjad,</div>
</li>
<li class="level2"><div class="li"> patsiente transporditakse kõikvõimalikel saadaolevatel viisidel lähimasse tervishoiuasutusse.</div>
</li>
</ul>
</li>
</ul>

<p>
Suured ressursilised piirangud sunnivad olemasolevat ravistandardit muutma. Triaaž on protseduur lahendamaks ebakõla kannatanute ning abiandjate hulga vahel, rakendades lihtsat reeglit: teha head võimalikult suurele hulgale inimestele.
Sihiks on kannatanud prioriseerida:
</p>
<ul>
<li class="level1"><div class="li"> vigastuste tõsiduse astmete järgi,</div>
</li>
<li class="level1"><div class="li"> meditsiinilise abi võimaluste järgi,</div>
</li>
</ul>

<p>
et võimaldada maksimaalse hulga vigastatute abistamist (näiteks: prioriteet evakuatsiooniks, transpordiks haiglasse – operatsiooniks või teisteks spetsiifilisteks protseduurideks).
</p>

<p>
Suure kannatanute hulga korral tuleks triaaži teha mitu korda, sest patsientide seisund võib ajas muutuda.
</p>

<p>
Triaaži võivad teha kogenud erakorralise meditsiini tehnikud. Personali, kes triaaži teeb, tuleks sagedasti roteerida, kuna triaaž mõjub füüsiliselt ning psüühiliselt koormavalt. Tavaliselt markeeritakse kannatanud punast, kollast, rohelist või valget värvi tasemetega või märgitakse klassidega I-IV.
</p>

<p>
Eriti süvitsi tuleks kaaluda triaažikategooria määramist:
</p>
<ul>
<li class="level1"><div class="li"> lastel,</div>
</li>
<li class="level1"><div class="li"> vanuritel,</div>
</li>
<li class="level1"><div class="li"> patsientidel, kes on kokku puutunud ohtlike ainetega, sest kiire ja tõhus dekontaminatsioon võib osutuda määravaks nende edasisele prognoosile.</div>
</li>
</ul>

<p>
Triaaži töövahenditena kasutatakse spetsiaalselt loodud kaarti, mis saadavad igat patsienti. Suurte kannatanute hulgaga sündmustel lihtsate lahenduste kasutamine kiirendab tervet protseduuri, näiteks värviliste käevõrude või värviliste lintide kasutamine. Dekontaminatsiooni staatuse näitamiseks sobivad samad lahendused (üks värv näitamaks triaaži astet, teine värv näitamaks dekontaminatsiooni staatust).
</p>

</div>
<!-- EDIT1 SECTION "Triaaži määramine" [1-3886] -->
<h3 class="sectionedit2" id="hetkel_kv-s_kasutatava_esmase_triaazi_pohimotted">Hetkel KV-s kasutatava esmase triaaži põhimõtted</h3>
<div class="level3">
<ol>
<li class="level1"><div class="li"> Võimalikult hea abi võimalikult suurele hulgale kannatanutele.</div>
</li>
<li class="level1"><div class="li"> Olemasolevate ressursside maksimaalselt efektiivne kasutamine.</div>
</li>
<li class="level1"><div class="li"> Võtmeisikute rivvi tagasi saatmine võimalikult kiiresti.</div>
</li>
<li class="level1"><div class="li"> Triaaži tuleb teostada alati kui kannatanute number ületab olemasolevad ressursid (abistajad või vahendid).</div>
</li>
<li class="level1"><div class="li"> Esmase triaaži läbiviimiseks optimaalselt 30 sekundit.</div>
</li>
</ol>

</div>
<!-- EDIT2 SECTION "Hetkel KV-s kasutatava esmase triaaži põhimõtted" [3887-4325] -->
<h2 class="sectionedit3" id="start-triaaz">START-triaaž</h2>
<div class="level2">

<p>
START- triaaž (Simple Triage And Rapid Treatment) on üks enam kasutatav triaažisüsteem suure hulga kannatanutega sündmuste korral, loodud aitama suurimat hulka kannatanuid olemasolevate ressursidega. START-triaaž arendati Hoag Hospital Newport Beach’i ning Fire and Marine Department in California, USA koostööna.
</p>

<p>
Märgatavate erinevuste tõttu laste vigastustes ning psühholoogias loodi JumpSTART, pakkumaks objektiivsemat raamistikku laste triaažis.
</p>

<p>
START triaaž on lihtne algoritm, mis baseerub ABC-l ja BLS-il. Kannatanute prioriteetide kategooriad on:
</p>
<ol>
<li class="level1"><div class="li"> <strong>PUNANE/ ÜLIKIIRE</strong> - Kannatanud, kes vajavad kohest tähelepanu elupäästvateks protseduurideks (nt intubatsioon, pneumotooraks)</div>
</li>
<li class="level1"><div class="li"> <strong>KOLLANE/ KIIRE</strong> - Kannatanud, kes vajavad kiiret abi, vältimaks elu või jäseme kaotust (peavigastused, luumurrud, vaskulaarsed või okulaarsed vigastused)</div>
</li>
<li class="level1"><div class="li"> <strong>ROHELINE/ MINIMAALNE</strong> - Kannatanud, kellel on kergemad vigastused või ainult psühholoogilised traumad (väikesemad haavad, marrastused)</div>
</li>
<li class="level1"><div class="li"> <strong>MUST/ HUKKUNU</strong> - Kannatanud, kes on surnud või suremas, kelle eest ei saa hetkel olemasolevate ressurssidega hoolt kanda</div>
</li>
</ol>

<p>
Triaažil eristatakse erinevaid etappe: esmase triaaži teeb ohu puudumisel sündmuskoha meedik vahetult sündmuskohal, mille tulemusena suunatakse kiiremat abi vajavad (punased T1) kannatanud kogumispunkti. Teisese triaaži teeb ravipunkti meedik kannatanute kogumispunktis või selle olemasolul ravipunktis, mille tulemusena grupeeritakse kannatanud transpordiks haiglatesse. Kolmandane triaaž toimub vastuvõtva haigla erakorralise meditsiini osakonnas, mille tulemusena grupeeritakse kannatanud haigla osakondadesse.
</p>

</div>
<!-- EDIT3 SECTION "START-triaaž" [4326-6025] -->
<h2 class="sectionedit4" id="triaazi_maeaeramise_algoritm">Triaaži määramise algoritm</h2>
<div class="level2">

<p>
<img src="/docuwiki/lib/exe/fetch.php?media=parameedik:triaazh.png" class="media" alt="" />
</p>

</div>
<!-- EDIT4 SECTION "Triaaži määramise algoritm" [6026-6106] -->
<h3 class="sectionedit5" id="sarnane_kv-s_kasutatav_triaaz">Sarnane KV-s kasutatav triaaž</h3>
<div class="level3">
<ul>
<li class="level1 node"><div class="li"> Kõnnib? </div>
<ul>
<li class="level2 node"><div class="li"> Jah</div>
<ul>
<li class="level3"><div class="li"> Vigastatud: T3</div>
</li>
<li class="level3"><div class="li"> Vigastamata: T4 (ellujäänute alale)</div>
</li>
</ul>
</li>
<li class="level2 node"><div class="li"> Ei </div>
<ul>
<li class="level3 node"><div class="li"> Hingab? </div>
<ul>
<li class="level4 node"><div class="li"> Jah</div>
<ul>
<li class="level5 node"><div class="li"> Hingamise sagedus? </div>
<ul>
<li class="level6"><div class="li"> Alla 10 või üle 30 korra minutis: T1</div>
</li>
<li class="level6 node"><div class="li"> 10 kuni 30 korda minutis</div>
<ul>
<li class="level7 node"><div class="li"> Pulss?</div>
<ul>
<li class="level8"><div class="li"> 120 või rohkem: T1</div>
</li>
<li class="level8"><div class="li"> Vähem kui 120 korda minutis: T2</div>
</li>
</ul>
</li>
</ul>
</li>
</ul>
</li>
</ul>
</li>
<li class="level4 node"><div class="li"> Ei</div>
<ul>
<li class="level5 node"><div class="li"> Avada hingamisteed</div>
<ul>
<li class="level6 node"><div class="li"> Hingab? </div>
<ul>
<li class="level7"><div class="li"> Ei: Dead</div>
</li>
<li class="level7"><div class="li"> Jah: T1</div>
</li>
</ul>
</li>
</ul>
</li>
</ul>
</li>
</ul>
</li>
</ul>
</li>
</ul>
</li>
</ul>

</div>
<!-- EDIT5 SECTION "Sarnane KV-s kasutatav triaaž" [6107-6636] -->
<h3 class="sectionedit6" id="teisene_triaaz">Teisene triaaž</h3>
<div class="level3">
<ul>
<li class="level1"><div class="li"> Teisene triaaž teostatakse tavaliselt kannatanute kogumispunktis või ravitsoonis. </div>
</li>
<li class="level1"><div class="li"> Uuritakse kannatanut põhjalikumalt ja võimalik, et hinnatakse ümber esmase triaaži ajal määratud prioriteedid. </div>
</li>
<li class="level1"><div class="li"> Teisene triaaž on aluseks kannatanute toimetamise järjekorrale haiglasse.</div>
</li>
</ul>

</div>
<!-- EDIT6 SECTION "Teisene triaaž" [6637-6954] -->
<h2 class="sectionedit7" id="viited">Viited</h2>
<div class="level2">
<ul>
<li class="level1"><div class="li"> Erakorralise meditsiini tehniku käsiraamat (alates lk 685)</div>
</li>
</ul>

</div>
<!-- EDIT7 SECTION "Viited" [6955-] -->