
<h1 class="sectionedit1" id="sokk">Šokk</h1>
<div class="level1">

<p>
Šoki korral on tegemist veresoonkonna ägeda talitlushäirega, millest tulenev verevarustuse puudulikkus toob kaasa häireid üksikute elundite või tervete elundkondade töös. Šoki korral tekib organismis protsesside ahel, mille esialgseks eesmärgiks on keha kaitsta. Kui aga šokikaskaadi ei katkestata, siis hakkab kaitseks mõeldud reaktsioon keha kahjustama ja võib lõpuks ka surmani viia. Seega ei ole igapäevaselt kasutataval sõnal šokk (=ehmatus, üleelamine) midagi tegemist tegelike patofüsioloogiliste protsessidega ja neist organismile tulenevate eluohtlike mõjudega.
</p>

<p>
Peale vedelikukaotuse või südametegevuse häirete võib veresoonkonna talitlushäirete põhjuseks olla ka verevarustuseks vajaliku perifeersete veresoonte toonuse kadu.
Väljakujuneva või juba ilmnenud šoki õigeaegne äratundmine ning sobivate ravimeetmete kiire rakendamine on patsiendi elu päästmisel otsustava tähtsusega.
</p>

<p>
Olenemata arvukatest erinevatest põhjustest, mis võivad šokini viia, on neil ühesugune kliiniline pilt, mille kutsuvad esile veresoonkonna talitlushäired ja ja organismi kiiresti tekkiv reflektoorne vastureaktsioon.
</p>

<p>
Adrenaliini ja muude humoraalsete faktorite (reniini-angiotensiini süsteemi, erütropoetiini, glükokortikoidide, vasopressiini) eritumise eesmärgiks on säilitada vererõhk ja sellega elutähtsate organite verevarustus. Selleks vähendatakse verevoolu nahas, luustikus ja seede-elundkonnas perifeersete veresoonte kokkutõmbamise abil. Seda nimetatakse vereringe tsentraliseerumiseks.
</p>

<p>
Verevoolu vähenemine kapillaarides (mikrotsirkulatsiooni häire) toob kaasa hapniku osarõhu kriitilise languse ja sellest tulenevalt hapnikuvaeguse (hüpoksia), millele järgneb perifeersete kudede ainevahetuse häirumine. Hüpoksia viib ainevahetuse anaeroobsesse seisundisse, milles tekivad happelised lõppsaadused (nt piimhape) ja selle tõttu atsidoos. Tulemuseks on veresoonte lõtvumine (vasodilatatsioon) šoki dekompensatsioonifaasis.
Südame minutimahu vähenemine soodustab kapillaarides punaste vereliblede (erütrotsüütide) kleepumist. See tekitab paksu vere efekti.
</p>

<p>
Peale selle intensiivistuvad mitmesugused verehüübimist soodustavad faktorid (tekib hüperkoagulatsioon) ning tõuseb vereliblede kokkukleepumine (trombotsüütide agregatsioon) perifeersetes veresoontes. Seda nimetatakse dissemineeritud intravaskulaarseks koagulatsiooniks (DIK), millest tekkivad trombid võivad põhjustada mitme elundi infarkti.
Vere hüübimisfaktorite ja trombotsüütide talitluse häiretest tekivad kudede veritsused, mida nimetatakse koagulopaatiaks.
</p>

<p>
Samuti on šoki kõigile vormidele omased mikrovereringe häired koos elundite verevarustuse (perfusiooni) halvenemisega ja elutähtsate organite talitlushäiretega.
See mõjutab eriti neerusid, maksa ja kopse. Kuna šoki korral väheneb neerude verevarustus, siis langeb nende filtreerimisvõime, mis esialgu aitab vedelikukaotust vältida. Kui aga neerude säilinud verevarustus väheneb alla 30%, siis peatub filtreerimise funktsioon täielikult (tekib anuuria), mistõttu neerud ei eemalda kehast enam mürkaineid ja tekib äge neerupuudulikkus.
</p>

<p>
Maks, mis peale sapi ja vere hüübimisfaktorite tootmise ka mitmesuguseid mürkaineid lagundab, hakkab kujuneva hapnikupuuduse tingimustes samuti halvemini oma funktsioone täitma ja tulemuseks võib olla äge maksapuudlikkus.
Peale selle tekivad šoki korral muutused kopsude struktuuris ja toimimises, mis võib viia kopsupuudulikkuseni (ARDS).
</p>

</div>
<!-- EDIT1 SECTION "Šokk" [1-3522] -->
<h2 class="sectionedit2" id="soki_tueuebid">Šoki tüübid</h2>
<div class="level2">
<div class="table sectionedit3"><table class="inline">
	<thead>
	<tr class="row0">
		<th class="col0 leftalign"> Põhjused      </th><th class="col1 leftalign"> Patogenees       </th><th class="col2 leftalign"> Läbivaatus          </th>
	</tr>
	</thead>
	<tr class="row1">
		<td class="col0" colspan="3"> <strong>1. Hüpovoleemiline šokk</strong> </td>
	</tr>
	<tr class="row2">
		<td class="col0 leftalign"> 1.1 Trauma    </td><td class="col1"> Luude,veresoonte ja parenhümatoossete elundite vigastused; lõike-, torke- ja laskehaavad jms </td><td class="col2"> Patsient tuleb hoolikalt läbi vaadata! Traumapatsiendid tuleb läbivaatuseks täielikult lahti riietada! Pidage silmas löögijälgi, hematoome ja turseid pehmetes kudedes! </td>
	</tr>
	<tr class="row3">
		<td class="col0 leftalign"> 1.2 Vedelikukaotus    </td><td class="col1"> Kõhulahtisus ja oksendamine võivad, eriti laste puhul, viia kiiresti kriitilise vedelikukaotuseni (eksikoosini);Eakad patsiendid joovad sageli liiga vähe; kui sellele lisandub palavik, näiteks nakkuse korral (kuseteede nakkus või kopsupõletik), siis toob higistamine kaasa vedelikukaotuse, mida ei tohi alahinnata; Endokriinsed koomavormid (nt diabeetiline ketoatsidoos – vt diabeet); Pankreatiit, peritoniit (vereplasma tungimisega kõhuõõnde), iileus: Neeru kaudu vedelikukaotus (nt polüuuria) </td><td class="col2"> Vedelikukaotuse korral esineb kuiv nahk ja kõhunaha voltide püsimajäämine, väikelastel sissevajunud lõge Palavik, higistamine Teadvuse hägustumine; Kõhuümbermõõdu ebatavaline suurenemine vedeliku kõhuõõnde kogunemise tõttu (astsiit) </td>
	</tr>
	<tr class="row4">
		<td class="col0"> 1.3 Hemorraagiline šokk </td><td class="col1">Suurte verekoguste kiire kaotus Isegi kui trauma ei näi tõsine olevat, tuleb arvestada võimalike siseelundite vigastustega ja suure verekaotusega (põrnarebend vms); Aneurüsmirebend; Verejooksud seedeelundkonnas (nt söögitoru veenilaiendid); Munajuharebend emakavälise raseduse korral, emakarebend nt sünnitamist mittevõimaldava lapseasendi puhul jne </td><td class="col2"> Selgitage välja trauma mehhanism ja analüüsige vigastuse tekkeviisi Patsient tuleb hoolikalt läbi vaadata Kontrollige vererõhku ja pulssi Pidage silmas löögijälgi ja turseid pehmetes kudedes! Kas on teada mao- või kaksteistsõrmiksoole haavandeid? Rasedus, raseda kaart? </td>
	</tr>
	<tr class="row5">
		<td class="col0"> 1.4 Põletused, söövitused </td><td class="col1"> Šoki tekitab: kudede hävimine koos vedelikukaotusega; proteiinide lagunemine; kapillaaride läbilaskevõime suurenemine; mürkainete (toksiinide) teke, mis põhjustavad püsivaid toksilise šoki nähtusid;  nb! Täiskasvanutel tekib põletusšoki oht, kui põletus katab rohkem kui 10% kehapinnast; lastel saabub šokk juba alates 5%-st </td><td class="col2"> Tuleb mõelda ka kaasnevale hingamisteede traumale ja võimalikule vingumürgitusele (see võib välja kujuneda alles tundide jooksul)! </td>
	</tr>
	<tr class="row6">
		<td class="col0" colspan="3"> <strong>2. Kardiogeenne šokk</strong> </td>
	</tr>
	<tr class="row7">
		<td class="col0 leftalign"> 2.1 Müokardi <a href="/docuwiki/doku.php?id=parameedik:sanitar:moisted#infarkt" class="wikilink2" title="parameedik:sanitar:moisted" rel="nofollow">infarkt</a>  </td><td class="col1"> Tekib südametegevuse nõrgenemine, kuna infarktist tabatud lihaskude südames lakkab töötamast. Selline äge dekompensatsioon toob kaasa verehulga suurenemise ja seega vererõhu tõusu südame täitumisfaasi lõpus (diastolis) ning vere kogunemise ja rõhu tõusu kopsuvereringe kapillaarides, millele järgneb vedeliku tungimine alveoolidesse – kopsuturse </td><td class="col2"> Kas esineb riskitegureid, nagu positiivne anamnees peres, ülekaal, suitsetamine, diabeet, kõrgvererõhutõbi? Ravimianamnees (aspiriin, nitroglütseriin, kõrgvererõhu ravimid jne) Äge valu algab tavaliselt vasakus käsivarres, vahel aga ka ainult lõua ja kaela piirkonnas, ülakõhus, seljas või paremas käsivarres tunda andes, sageli kaasneb arütmia, südamekloppimine, õhupuudus, külm higi, iiveldus ja oksendamine </td>
	</tr>
	<tr class="row8">
		<td class="col0"> 2.2 Bradükardilised südame rütmihäired </td><td class="col1"> Süda pumpab liiga vähe verd, mistõttu aju madal verevarustus toob kaasa kiire teadvusekaotuse </td><td class="col2"> Ravimianamnees! Anamneesis kalduvus kokku kukkuda koos lühiajalise teadvusekaotusega Aeglane pulss ja sageli esinevad vegetatiivsed nähud nagu peapööritus, iiveldus, oksendamine, peavalu </td>
	</tr>
	<tr class="row9">
		<td class="col0"> 2.3 Tahhükardilised südame rütmihäired </td><td class="col1"> Viivad südame õõnte täitumise häireteni ja seetõttu südame löögimahu vähenemiseni, nii et väheneb ka pärgarteri verevarustus (stenokardia sümptomid!) ja teiste elundite verevarustus </td><td class="col2"> Südamekloppimine (palpitatsioonid), kiire pulss, hingeldamine – õhupuudus, stenokardia kaebused, rägisev hingamine väljakujunenud kopsuturse tõttu (kuuldavad raginad) </td>
	</tr>
	<tr class="row10">
		<td class="col0"> 2.4 Äge klapipuudulikkus, mitraal- või aordiklappide puudulikkus </td><td class="col1"> Teadaolevad südameklappide probleemid ägenevate vaevustega. Samas esineb ka südameinfarkti korral seda, et klappe liigutavate papillaarlihaste kiudude rebendite tõttu tekib ühelt poolt südame täitumise takistus ja teiselt poolt löögimahu vähenemine </td><td class="col2"> Ägeda südamepuudulikkuse nähud kopsuturse, vererõhu languse, tahhükardia, kahvatuse, higistamise, südamepekslemise, õhupuuduse ja jalgade tursega </td>
	</tr>
	<tr class="row11">
		<td class="col0" colspan="3"> <strong>3. Anafülaktiline šokk</strong> </td>
	</tr>
	<tr class="row12">
		<td class="col0"> 3.1 Putukamürgid, toidulisandid, võõrvalgud, vereülekanne </td><td class="col1"> Šokk võib tekkida kiiresti, aga ka alles mitme tunni pärast. Tekib kudedele aktiivselt mõjuvate kehaomaste ainete (amiinide) massiivse vabanemise korral allergilise reaktsiooni tõttu Sageli eelneb allergilisele reaktsioonile immuunsüsteemi ülitundlikkuse tekkimine (sensibiliseerumine) , nt mesilasemürgi, antibiootikumide vms tõttu, ning allergiline reaktsioon vallandub alles mitmekordse kokkupuute järel </td><td class="col2"> Kas on teadaolevaid allergiaid? Tüüpilisteks šokisümptomiteks on lööve (urtikaaria), kihelus (pruuritus), nahapunetus (erüteem) ja lõpuks paiksed tursed, samuti iiveldus, kõhulahtisus, oksendamine, bronhospasm (astmaatiline reaktsioon) koos striidoriga, tükitunne kõris ja südame arütmiad </td>
	</tr>
	<tr class="row13">
		<td class="col0" colspan="3"> <strong>4. Septiline šokk</strong> </td>
	</tr>
	<tr class="row14">
		<td class="col0"> Sepsiseks nimetatakse süsteemset põletikureaktsiooni, millel on kindlaks tehtud nakkuslik põhjus Enamasti gram-negatiivsed tekitajad (Klebsiella, E. coli vms) Mittenakkusliku põhjusega süsteemset põletikureaktsiooni ja koagulopaatiat aga nimetatakse SIRS (süsteemse põletikureaktsiooni sündroom) </td><td class="col1"> Tekib, kui keha tavaline kaitsereaktsioon väljub loomuliku kontrolli alt ja hakkab keha enda rakke ja elundeid kahjustama. Põletikumediaatorite (vahendajate) eritumine koos kapillaaride verevoolu suurenemisega, sinna juurde hüübimissüsteemi aktiveerumine koos hajutatud dissemineeritud intravasaalse koagulatsiooniga (DIK) </td><td class="col2"> Nahk on tavaliselt kuum, kuiv ja punane, hingamissagedus kõrgenenud, esineb teadvuse hägustumine (närvilisusest letargiani), samuti gastrointestinaalsed sümptomid, nagu iiveldus, kõhulahtisus, oksendamine </td>
	</tr>
	<tr class="row15">
		<td class="col0" colspan="3"> <strong>5. Neurogeenne šokk</strong> </td>
	</tr>
	<tr class="row16">
		<td class="col0"> Tekib traumast põhjustatud seljaaju täieliku või osalise kahjustuse tõttu, näiteks kõrgelt kukkumise tagajärjel Tuumorid või ka põletikud ja degeneratiivsed haigused Sellisel puhul tekib lesiooni39 tõttu kõigi toimivate (edasi-tagasi signaliseerivate, pidurdavate ja aktiveerivate) närviteede katkemine ühelt poolt peaaju ja seljaaju vahel ning teiselt poolt seljaaju ja muude kehapiirkondade vahel Tagajärjed: vereringehäired, termoregulatsioonihäired, tromboemboolia oht atoonilise halvatuse tõttu </td><td class="col1"> Halvatusnähud (parapleegia, tetrapleegia või para-tetraparees) motoorsete, vegetatiivsete ja sensoorsete funktsioonide lakkamisega Peamiselt lõtv halvatus kusepõie ja pärasoole talitlushäiretega, võib kesta mõnest tunnist mitme kuuni </td>
	</tr>
</table></div>
<!-- EDIT3 TABLE [3552-10548] -->
<p>
<strong>Distributiivne šokk</strong> on olukord, kus veremahu langus veresoontes on tingitud veresoonte toonuse langemisest ja veresoonte läbimõõdu suurenemisest. Distributiivsel šokil kui ühisnimetajal on mitmeid alamliike: septiline šokk, anafülaktiline šokk, neurogeenne šokk. 
</p>

</div>
<!-- EDIT2 SECTION "Šoki tüübid" [3523-10827] -->
<h2 class="sectionedit4" id="soki_eripaerad_laste_puhul">Šoki eripärad laste puhul</h2>
<div class="level2">

<p>
Väikelastel võib eriti kergesti tekkida hüpovoleemiline šokk. Neil võib oksendamise, kõhulahtisuse, palaviku, põletuste või liiga vähese joomise tõttu kiiresti tekkida organismi veetustumine ja alata šokiprotsess. Peale üldises tabelis toodud sümptomite võivad neil esineda letargia, kõrgenenud uriinikontsentratsioon, vähenenud mähkmemärgamine või vähenenud pisaraeritus. Imikutel võib eesmine lõge olla sisse vajunud.
</p>

<p>
Lapsed reageerivad hüpovoleemiale kõigepealt pulsisageduse tõusuga ja alles väga hilises staadiumis vererõhu langusega, mida sageli ei saa sel ajal enam kontrolli alla. Peale selle võib vererõhu mõõtmine lapse vanuse tõttu raskendatud olla ja indikaatorina on sellest vähem kasu kui täiskasvanutel. Vererõhu õige näidu eelduseks on lapse suurusele vastav mõõtemansett. Seetõttu on parim ja kiireim viis lapse vereringe seisundi hindamiseks jälgida tema pulsi sagedust ja tugevust ning küüneala verega taastäitumist pärast sellele surumist. Nõrga perifeerse pulsiga ja kapillaaride täitumise viivitusega (üle kahe sekundi) laps tuleb lugeda šokiseisundis olevaks.
</p>

</div>
<!-- EDIT4 SECTION "Šoki eripärad laste puhul" [10828-12004] -->
<h2 class="sectionedit5" id="viited">Viited</h2>
<div class="level2">
<ul>
<li class="level1"><div class="li"> Erakorralise meditsiini tehniku käsiraamat (alates lk 299)</div>
</li>
<li class="level1"><div class="li"> Wikipedia <a href="https://en.wikipedia.org/wiki/Shock_(circulatory)" class="urlextern" title="https://en.wikipedia.org/wiki/Shock_(circulatory)" rel="nofollow">Shock (circulatory)</a></div>
</li>
</ul>

</div>
<!-- EDIT5 SECTION "Viited" [12005-] -->