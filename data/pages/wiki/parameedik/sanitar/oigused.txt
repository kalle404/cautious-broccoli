====== Õigused ja kohustused ======


===== Meditsiinieetika alused =====

Meditsiini põhiväärtused (lisaks põhilistele inimõiguste austamisele), millest iga meedik oma tööülesandeid täites lähtub, on:
  - Kaastunne
  - Kompetentsus
  - Autonoomia

**Põhilised inimõigused** on deklareeritud ÜRO [[http://www.vm.ee/et/uro-inimoiguste-ulddeklaratsioon|Inimõiguste ülddeklaratsioonis]] ning teistes üldtunnustatud ja ametlikult heakskiidetud dokumentides. Arstieetika seisukohast on eriti olulised inimõigused õigus elule, õigus mitte saada diskrimineeriva, piinava, julma, ebainimliku või alandava kohtlemise osaliseks, arvamus- ja sõnavabadus, võrdne ligipääs avalikele teenustele ja arstiabile oma riigis.

Iseenesest pole kaastunne, kompetentsus ja autonoomia midagi meditsiinile ainuomast. Kuid meedikutelt oodatakse nende väärtuste kehastamist suuremal määral kui teistelt inimestelt, seahulgas paljude teiste elukutsete esindajatelt.

**Kaastunne**, mida on määratletud kui teise inimese häda mõistmist ja huvi tundmist selle vastu, on meditsiinipraktikas väga oluline. Kaastunne põhineb patsiendi väärikuse ja väärtuste austamisel, kuid läheb sellest kaugemale selles mõttes, et tunnistab patsiendi haavatavust haiguse ja/või puude tõttu ning võtab seda arvesse. Patsiendi hädadega tegelemiseks peab arst uurima välja sümptomid, mis patsienti vaevavad, ja nende aluseks olevad tegurid ning ta peab tahtma aidata patsiendil kergendust leida. Meediku kaastunnet tajudes usub patsient tõenäoliselt rohkem sellesse, et meedik talitab igati tema huvides, ning see usk ja usaldus võib raviprotsessile kaasa aidata. 

Meedikutelt niihästi oodatakse kui ka nõutakse väga suurt **kompetentsust**. Kompetentsuse puudumise tagajärjeks võib olla patsiendi surm või tõsine tervisehäda, mistõttu iga tööülesande täitmisel peab meedik adekvaatselt hindama oma teadmiste ja oskuste taset. Kompetentsuse tagamiseks teevad tervishoiutöötajad läbi pikaajalise väljaõppeperioodi, kuid meditsiini kiire areng paneb kompetentsust pidevalt proovile. Pealegi ei tule meedikul alal hoida mitte üksnes oma teaduslikku pädevust ja tehnilisi oskusi, vaid ka eetika-alaseid teadmisi, oskusi ja hoiakuid, kuna meditsiinipraktika ning selle ühiskondliku ja poliitilise keskkonna muutudes tekib üha uusi eetilisi probleeme.

**Autonoomia** ehk enesemääramine on see meditsiini tuumikväärtus, mis on aastate jooksul kõige rohkem muutunud. Üksikisikutena on meedikutel traditsiooniliselt olnud suur kliiniline autonoomia selle üle otsustamisel, kuidas oma patsiente ravida. Muidugi on see autonoomia piiratud seadusandlusega!!! Nüüdsel ajal on meedikud kogu maailmas hakanud laialt tunnustama **patsiendi autonoomiat**, mis tähendab seda, et just patsient ise peaks olema teda puudutavates küsimustes ülimaks otsustajaks.


===== Patsiendi kohtlemise eetilised printsiibid =====

====   1. Lugupidamine ja võrdne kohtlemine ====

Antud nõude rikkumised:
  * Keeldumine patsiendile abi osutada (vanuselistel, soolistel, rahvuslikel, rassilistel, samuti haigusest (nakkushagused sh)  või teovõimetusest, usulistest tõekspidamistest, etnilisest päritolust, poliitilisest kuuluvusest, seksuaalsest orientatsioonist või sotsiaalsest seisundist tulenevatel kaalutlustel).
  * Isegi kui arst ei riku inimestest lugupidamise ja nende võrdsuse nõudeid patsientide valikul, võib ta seda ikkagi teha patsientidesse suhtumisel ja nende ravimisel.


==== 2. Informeeritud nõusoleku saavutamine, seotud suhtlemisega ====
**Informeeritud nõusolek** on üks tänapäeva meditsiinieetika keskseid mõisteid. Patsiendi õigus teha otsuseid temasse puutuva arstiabi osas on kõikjal maailmas talletatud mitmesugustes õiguslikes ja eetilistes dokumentides.

WMA (Maailma Arstide Liidu) **Deklaratsioon patsiendi õigustest ütleb**: 
<hidden>//Patsiendil on iseotsustamise õigus – õigus teha vabalt enda kohta käivaid otsuseid. Arst teavitab patsienti tema otsuse tõttu sugeneda võivatest tagajärgedest. Täiskasvanud otsustusvõimelisel patsiendil on õigus anda või mitte anda nõusolekut diagnoosimis- või ravimenetluseks. Patsiendil on õigus otsuse tegemiseks vajalikule teabele. Patsient peab selgelt aru saama, mis on mingi testi või ravimenetluse otstarve, millised on selle tagajärjed ning missugused võiks olla nõustumisest keeldumise tagajärjed.//</hidden>

**Informeeritud nõusoleku** tarvilikuks tingimuseks on __hea suhe__ arsti ja patsiendi vahel. Meedik peab patsiendile andma kogu otsuse langetamiseks vajaliku teabe. See tähendab, et tuleb selgitada keerukaid diagnoose, paranemisväljavaateid ja ravirežiime lihtsas keeles, tagades selle, et patsient mõistab eri võimalusi, sealhulgas ka iga variandi eeliseid ja puudusi, ning vastata kõigile tekkida võivatele küsimustele ning mõista otsust, millele patsient jõuab, ning võimaluse korral ka selle aluseid. 

__Hea suhtlemisoskus__ ei ole enamikule inimestele loomupärane võime; seda oskust tuleb teadliku pingutusega ja regulaarse hindamisega arendada ning säilitada. Meediku-patsiendi ladusa suhtluse kaheks suurimaks takistajaks on keele ning kultuurierinevused.
  * Kui arst ja patsient ei räägi ühte keelt, on tarvis tõlki. Kahjuks pole paljudel juhtudel kvalifitseeritud tõlki võimalik leida ning arst peab rahulduma sellisega, nagu tal on käepärast. 
  * Kultuur, mis muu hulgas hõlmab ka keelt, kuid on sellest palju avaram mõiste, tõstatab täiendavaid suhtlemisprobleeme. 

Kuna kultuurilised arusaamad haiguse iseloomust ja põhjustest on erinevad, ei pruugi patsiendid mõista ei diagnoosi ega arsti pakutavaid raviviise. Säärases olukorras tuleks arstil mõistlikkuse piires teha kõik võimalik, et jõuda selgusele, mismoodi patsient tervist ja ravi mõistab, ning anda oma soovitused edasi nii hästi, kui ta suudab.

Kui arst on patsiendile edukalt edastanud kogu teabe, mida patsient vajab ning mida ta soovib saada oma diagnoosi, paranemisväljavaadete ning ravivõimaluste kohta, saab patsient langetada teadliku otsuse selle kohta, kuidas toimida ehk anda „nõusoleku“.


==== 3. Otsustamine otsustusvõimetute patsientide puhul ====

Paljud patsiendid pole võimelised ise otsuseid langetama: näiteks väikesed lapsed, teatud psühhiaatriliste või neuroloogiliste haiguste all kannatavad isikud ja need, kes on ajutiselt teadvuseta või koomas.

Nende patsientide puhul on tarvis asendusotsustajat, olgu selleks siis arst või mõni teine isik. Eelmises osas arutatud informeeritud nõusoleku põhimõtted ja protseduurid on asendusotsustaja puhul täpselt samamoodi rakendatavad nagu sel juhul, kui otsuseid langetaks patsient ise. Arstil on samasugune kohustus anda asendusotsustajale kogu otsustamiseks tarvilik teave.

WMA **Deklaratsioon patsiendi õigustest** sõnastab meediku kohustused selles küsimuses järgmiselt:
<hidden>//Juhul kui patsient on teadvusetu või muul viisil võimetu oma tahet väljendama, tuleb seaduse järgi volitatud eestkostjalt hankida esimesel võimalusel informeeritud nõusolek. Kui seaduse järgi volitatud eestkostja pole kättesaadav, kuid meditsiiniline vahelesegamine on hädavajalik, siis võib eeldada, et patsient on nõus, kui patsient pole eelnevalt esitanud kindlat avaldust või väljendanud veendumust, et ta keeldub selles situatsioonis andmast nõusolekut vahelesegamiseks.//</hidden>

Küllaltki tihti tuleb ette juhtumeid, kus patsient pole haigusest tingitud halva enesetunde ja tähelepanuhäirete tõttu suuteline langetama arukaid, hästi läbimõeldud otsuseid erinevate ravivõimaluste kohta. Sellegipoolest võib ta selgesti ilmutada oma vastumeelsust teatud laadi sekkumiste, nt veenisisese toitmise suhtes. Säärastel juhtudel tuleks niisuguseid nõustumatuse väljendusi võtta väga tõsiselt, ehkki neid tuleb vaadelda raviplaani üldiste eesmärkide valguses.

Eriti raskeid eetilisi probleeme tekitavad psühhhiaatriliste või neuroloogiliste häirete all kannatavad patsiendid, keda peetakse ohtlikuks iseendale või teistele. Oluline on suurimal võimalikul määral austada selliste haigete inimõigusi, eriti õigust vabadusele. Kuid siiski võib osutuda vajalikuks nende tahtest olenematu isoleerimine ja/või ravimine, selleks et hoida ära kahju neile endile või teistele. Siin tuleb teha vahet tahtest olenematul ühiskonnast isoleerimisel ja tahtest olenematul ravil.


==== 4. Konfidentsiaalsus ====

Konfidentsiaalsus ehk kohustus tagada patsienti puudutava teabe salajas hoidmine on olnud arstieetika üheks nurgakiviks Hippokratese aegadest peale. Hippokratese vanne ütleb: «Mida ma ka ei kuuleks ravimise käigus või ka väljaspool ravitoiminguid inimese elu kohta, mida mingil juhul ei tohiks levitada, hoian ma oma teada, veendumuses, et niisuguseist asjust kõnelemine on halb.»

Kutsesaladuse kõrge väärtustamine lähtub kolmest allikast: autonoomia, lugupidamine ja usaldus. 

__Autonoomia__ on arsti kutsesaladusega  seotud selles mõttes, et isiklik teave inimese kohta kuulub talle endale ja seda ei tohiks teistele teatavaks teha ilma tema nõusolekuta. Kui inimene avaldab kellelegi teisele, näiteks arstile või õele, isiklikku teavet või kui säärane teave saab teatavaks mõne meditsiinilise uuringu käigus, peavad asjassepühendatud hoidma selle salajas, välja arvatud siis, kui kõnealune isik on neid volitanud seda avaldama.

Kutsesaladus on tähtis ka sellepärast, et inimesed väärivad __lugupidamist__. Üks oluline lugupidamise avaldamise viis on nende privaatsuse säilitamine. Meditsiini kontekstis saab privaatsus sageli suuresti rikutud, kuid seda enam on põhjust hoiduda edasistest tarbetutest sekkumistest inimese eraellu. Kuna inimeste soov privaatsuse järele on erinev, ei saa me eeldada, et kõik tahaksid niisugust kohtlemist, nagu meeldiks meile endale. Tuleb hoolikalt kindlaks teha, millist isiklikku teavet tahab patsient hoida salajas ja mida ta on valmis teistele avaldama.

__Usaldus__ on arsti-patsiendi suhte väga oluline osa. Arstiabi saamiseks tuleb patsiendil arstile ja teistele isikutele, kes võivad talle olla täiesti võõrad, avaldada isiklikku teavet – ka niisugust, mida ta kellegagi jagada ei sooviks. Tal peab olema hea alus uskuda, et teda ravivad isikud seda teavet ei levita. Sellise usalduse aluseks on teabe salajas hoidmise eetilised ja õiguslikud normid, mille täitmist meedikutelt oodatakse. Kui patsient ei usu, et tema räägitu jääb saladuseks, võib ta isiklikku informatsiooni enda teada hoida. See võib arste takistada nende püüdlustes anda tõhusat ravi või saavutada teatud rahvatervise eesmärke.


WMA **Deklaratsioon patsiendi õigustest** võtab patsiendi õiguse konfidentsiaalsusele kokku järgmiselt:
<hidden>// Kogu identifitseeritav teave patsiendi terviseseisundi, meditsiinilise olukorra, diagnoosi, prognoosi ja ravi kohta ning ka muu isikut puudutav teave tuleb hoida saladuses, seda isegi pärast surma. Erandkorras on tema järglastel õigus saada asjakohast teavet, mis võib neid informeerida ohtudest nende tervisele. Salajast teavet võib avaldada üksnes juhul, kui patsient annab selleks selgesõnalise nõusoleku või kui see on sõnaselgelt ette nähtud seadusega. Teavet võib avaldada teistele arstiabi osutajaile ainult selgel vajadus-teada-põhimõttel, kui patsient ei ole andnud selgesõnalist nõusolekut. Kõik identifitseeritavad patsiendi andmed peavad olema kaitstud. Andmekaitse peab vastama info säilitamisviisile. Inimmaterjali, millest võib tuletada identifitseeritavaid andmeid, tuleb samal viisil kaitsta. //</hidden> 



Nagu väljendatud kõnealuses WMA deklaratsioonis, on saladuse hoidmise nõudel **erandeid**:
  * Teistele meedikutele -arstid, õed, aga ka laborandid, üliõpilased jne – ligipääsu andmine patsiendi terviseandmetele, selleks et teda adekvaatselt ravida, aga ka selleks, et õppida meditsiini praktiseerimist. 
  * Teistele isikutele teabe andmine, kuna patsienti pole ise võimeline meditsiinilisi otsuseid langetama, 
  * Surmapõhjuse  teatamine  lahkunu pereliikmetele;

Need saladusenõude rikkumised on enamasti õigustatud, kuid neid peaks olema võimalikult vähe, ning isikutele, kes saavad ligipääsu salajasele teabele, tuleks selgitada vajadust mitte levitada seda laiemalt, kui patsiendi huvides on vajalik. Alati kui võimalik, tuleks patsienti selliste rikkumiste esinemisest teavitada.
  * Õigusnõuete järgimine. (Näiteks on paljudes maades olemas seadused selle kohta, et on kohustuslik teatada patsientidest, kes kannatavad teatud kindlate haiguste all, neist, kes ei tohi autot juhtida, ning neist, keda kahtlustatakse laste väärkohtlemises.)
  * Eetiline kohustus anda salajast teavet isikutele, keda patsiendi poolt ähvardab mingi oht või kahju. (Kaks sellist situatsiooni on olukord, kus patsient räägib psühhiaatrile, et kavatseb kellelegi viga teha, ning olukord, kus arst on veendunud, et HIV-positiivne patsient plaanib jätkata ebaturvalisi seksuaalvahekordi oma abikaasa või teiste partneritega.)



===== Viited =====
  * Williams, John R. Medical Ethics Manual. Ethics Unit of the World Medical Association. 2005
  * [[https://arstideliit.ee/wp-content/uploads/2011/10/arstieetika_raamat.pdf|Arstieetika käsiraamat]]
  * [[https://www.riigiteataja.ee/akt/126022015015|Tervishoiuteenuste korraldamise seadus]]
  * [[http://mveeb.sm.ee/Tervishoiutootajad/|Terviseameti töötavate tervishoiutöötajate register]] 
  * [[http://www.wma.net/en/30publications/10policies/c8/index.html|WMA International Code of Medical Ethics]]
  * [[http://www.vm.ee/et/uro-inimoiguste-ulddeklaratsioon|ÜRO inimõiguste ülddeklaratsioon]]
  * Ühinenud Rahvaste Organisatsiooni [[http://www.un.org/en/universal-declaration-human-rights/index.html|inimõiguste deklaratsioon]]

