====== Termoregulatsioon ======

Kehatemperatuuri konstantsus eeldab soojusproduktsiooni ja soojuse äraandmise võrdsust pikema ajavahemiku jooksul ehk teisiti öeldes tasakaalustatud soojusbilanssi.

Soojuse äraandmine organismist toimub peamiselt naha ja hingamisteede kaudu.
  * Nahka ja nahaalust kudet iseloomustavad isoleerivad omadused, mis aitavad säilitada kehatemperatuuri jahedas keskkonnas.
  * Naha verevarustus on organiseeritud nii, et see võimaldab (~ 8 korda) muuta soojuse äraandmist ümbritsevasse keskkonda.
  * Hingamisteedest antakse soojust ära vee aurumisega, samuti jahutab sissehingatav külm õhk ümbritsevaid kudesid.

Naha verevarustust iseloomustab veresoonte kulgemine vahetult naha all, ulatuslike venoossete põimikute olemasolu, kusjuures verevool põimikutes saab varieeruda laiades piirides.

Soojuse äraandmiseks on 4 võimalust: 
  * soojuskiirgus ehk **radiatsioon** - soojuskiirgus on omane kõikidele kehadele, kuid soojusvoog on suunatud kõrgema temperatuuriga kehalt madalama temperatuuriga kehadele.
  * **konduktsioon** - soojusvahetus kahe füüsilises kontaktis oleva keha vahel. Ülekantav soojushulk sõltub kehade soojusjuhtivusest ja kehadevahelise temperatuuri erinevustest.
  * **konvektsioon** - soojus levib keha ümbritsevate liikuvate aineosakeste abil, tavaliselt ümbritseva õhu või vee liikumise kaudu. Tuulega suureneb soojuse äraandmine tugevalt.
  * aurumine ehk **evaporatsioon** - evaporatsioon ehk vee aurumine naha ja hingamisteede limaskesta pinnalt. Kui keskkonna ja keha temperatuur võrdsustuvad, siis lakkab soojusvahetus soojuskiirguse, konduktsiooni ja konvektsiooni teel ning ainsaks soojuse äraandmise viisiks osutub evaporatsioon.

Tavalisel toatemperatuuril eraldub alasti inimese kehapinnalt: 60% soojusest soojuskiirguse, ~20% aurumise, ~20% konduktsiooni ja konvektsiooni teel.

===== Inimese kehatemperatuur =====

Inimene kuulub püsisoojaste hulka, ning keha keskmine temperatuur on 37°C. Piirkonniti esinevad kehatemperatuuri erinevused:
  * kehatüves on temperatuur enam-vähem 37°C;
  * jalalabas 27-28 °C. 

Esinevad ka kehatemperatuuri perioodilised kõikumised: Ööpäevased kõikumised – madalaim varahommikul, kõrgeim pärastlõunal. Menstruaaltsükliga seotud kõikumised - kehatemperatuur tõuseb 0,3-0,6°C peale ovulatsiooni.


**Kui kehatemperatuuri on vaja langetada**

Organism on sattunud sooja keskkonda.
  - Naha veresoonte laienemine.
  - Higistamine, mis muutub eriti intensiivseks siis, kui kehatemperatuur ületab 37°C.
  - Soojustekke pärssimine.

Inimese kehatemperatuuri reguleerib hüpotalamus ehk [[parameedik:sanitar:anatoomia:narvisusteem|vaheaju]], mis mõõdab vere temperatuuri.


**Kui kehatemperatuuri on vaja tõsta**

Organism on sattunud külma keskkonda.
  - Naha veresoonte ahenemine; 
  - Soojustekke suurenemine, selleks on 3 erinevat teed:

  * KNS poolt indutseeritud lihasvärin;
  * metaboolsete soojustekkeprotsesside (nn. keemilise termoregulatsiooni) aktivatsioon;
  * türoksiinist tingitud pikemaajaline soojusproduktsiooni suurenemine. 
 
Imikutel ja talisuplejatel hoiab sooja pruun rasvkude.


**Komforttemperatuur**

Keskkonna tingimusi, kus organism ei pea püsiva temperatuuri hoidmiseks kulutama energiat nimetatakse termoneutraalseks tsooniks (25-30C).
  * näiteks bürootöö korral oleks komforttemperatuur ~22°C.
  * vees on komforttemperatuur märksa kõrgem ~31-36°C.

**Alumine letaalne temperatuur**

Kui väliskeskkond muutub sedavõrd külmaks, et organism ei suuda enam hoida püsivat kehatemperatuuri ja toota piisavalt sooja ja ainevahetus peatub ning inimene sureb. 
**Hüpotermiast** ehk alla- või mahajahtumisest räägitakse siis kui kehasisene temperatuur jääb alla 35 °C ning erinevalt  lokaalsest külmumisest on tegemist kogu keha aeglase jahtumisega
väljastpoolt sissepoole.  

Tunnused: nõrkus, kahvatus, häirunud kõne, muutused käitumises, teadvusehäire

**Ülemine letaalne temperatuur**

Kui vereringe ja higistamine ei suuda enam tagada normaalset kehatemperatuuri ning vajalikud ensüümid denatureeruvad (kui kehatemperatuur tõuseb 42-44°C).

Hüpertermia on seisund, kus organism ei suuda enam stabiilset kehatemperatuuri hoida.
Tunnused: peapööritus, nõrkus, peavalu, virvendus silmade ees. Raskemal juhul: krambid, oksendamine, teadvuse kaotus, nägemishäired, kiirenenud pulss ja hingamine, kehatemperatuuri tõus.

**Termoregulatsiooni mõjutavad faktorid**: temperatuur, õhuniiskus, sademed, soojuskiirguse allikate olemasolu, tuule kiirus, soojapidavad elamud, soojapidavad riided, konditsioneerid.

**Riietuse tähtsus inimese termoregulatsioonis** 

Riietus toimib soojusisolaatorina ning takistab oluliselt konvektiivset ja konduktiivset soojusvahetust.
  * tavaline riietus vähendab soojuse äraandmist umbes 2 korda, nn. polaarriietus isegi üle 6 korra.
  * kui riietus saab märjaks, siis kaotab see oma isoleerivad omadused ning soojuse ülekanne võib kasvada kuni 20 korda.
